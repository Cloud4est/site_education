---
title: Personal branding - Hogyan fejleszd személyes márkád?
date: 2019-01-09 15:55:00 +01:00
---

### Kik vagyunk tulajdonképp? 

Van nevünk, lakunk valahol, dolgozunk vagy tanulunk (vagy akár mindkettőt csináljuk egyszerre. Regisztrált felhasználók/ játékosok/ szerkesztők/ tulajdonosok vagyunk bizonyos oldalakon, játékok platformjain. Vannak barátaink, rokonaink, iskolatársaink, osztálytársaink, munkatársaink, csapattársaink is. 
  
Akkor is ha valaki nem ismer minket, az általunk lakott / használt tereken, a profilokon, valamint a kapcsolatainkon keresztül képes képet alkotni rólunk. 

![Identity 1.png](/uploads/Identity%201.png)

Ezeket a kivetüléseinket nevezzük **külső képeknek**, amelyekhez egy **belső kép** társul. 

A **belső képünk önmagunkról** nem feltétlenül egyezik meg a mások által rólunk alkotott képpel, és nem azonos a profiljaink, kapcsolataink összességéből kibontakozó képpel sem.  

Általában ez a belső (szubjektív) önkép egyrészt **több**, másrészt **kevesebb**, mint a külső képünk. 

![colton-dixon.jpg](/uploads/colton-dixon.jpg)

Több, mert sok olyan vonásunkról, képességünkről csak mi tudunk, amelyek még nem mutatkoztak meg a külvilágban, amelyeket még nem ismertek fel mások, amiket még nem mutattunk meg. 

És kevesebb is, mert rengeteg félelemmel, szorongással, gyengeségeink egész hadával vagyunk tisztában. Ezek jó része azonban a külvilág számára nem érzékelhető direktben. Sokkal sebezhetőbbek, és gyengébbek vagyunk a saját szemünkben, mint ahogy azt mások látják.  (Hála az Égnek!)  


